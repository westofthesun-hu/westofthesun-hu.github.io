---
layout: post
title: "A katonák esete a legyezővel"
featured-image: /assets/pi/aliens/1.jpg
tags: [Disney, Mulan, girlpower]
desc: "Kedvenc Disney-hősöm történetét és egyéniségét vizsgálom a Mulanról szóló cikkemben."
---

Az 1998-ban megjelent Mulan című animációs film témája újítónak mondható a korábbi Disney-rajzfilmekkel összehasonlítva. Bár kedvenc Disney-hősöm is a hercegnők sorába tartozik, a történetben nem királyi származású, és nem is szorul megmentésre, ahogy klasszikus elődei, mint például Hófehérke vagy Csipkerózsika. Ellenfele pedig nem egy féltékeny boszorkány, aki azért tör a főhős életére, mert őt riválisának tekinti: Mulannak ugyanis a Kínába betörő hun hordákkal kell megbirkóznia.
A történet elején családja a falusi házasságszerzővel való találkozásra, és a helyes női viselkedésmintákra készíti fel a lányt. A házasság, és a női szerepek azonban távol állnak a hősnőtől, éppen ezért nem is csoda, hogy csúfos kudarcot vall az esemény során (igaz, ebben a szerencsét hozó tücsök is aktív szerepet vállal). Így kívülálló, egyfajta pária lesz saját környezetében, hiszen nem akar azonosulni a korabeli Kínában a női szerephez (feleség, anya, a háztartás vezetője) rendelt tulajdonságokkal. Ez is közre játszik abban, hogy mikor idősödő apját besorozzák a hunok elleni háborúba, Mulan férfinak álcázva magát megszökik, így átvéve apja helyét a katonák között. A katonai táborba való megérkezése után Mulan a családi szellemek által odarendelt Musu nevű minisárkány segítségével próbál – álcáját fenntartva – megfelelni a kiképzés magas követelményeinek.
A házasságszerzővel való katasztrofális találkozó után Mulan arról énekel, külseje nem az „igazi arca”, és valódi identitását nem ismeri senki sem. A karakter azért is olyan érdekes számomra, mert szökése után – bár új, férfi identitást vett fel – gyakorlatilag ugyanez lesz a helyzet. Társai igazából csak azután kezdik el megismerni és barátként tekinteni rá, hogy felülemelkedik a nehéz fizikai feladatokon, és bizonyítja rátermettségét. Úgy tűnik – micsoda meglepetés! –, hogy nem csak a nemi hovatartozástól függ Mulan személyisége, hiszen az egyébként rendkívüli körülmények között is képes megállni helyét, ehhez pedig saját leleményességét hívja segítségül. Ugyanakkor ez a folyamat a többiekre is igaz, együtt fejlődik nemcsak a harcművészeti tudásuk, hanem divatosan fogalmazva az érzelmi intelligenciájuk is, hiszen bajtársakká válnak.
Kína megmentéséhez végül ismét szerepcserére van szükség. Mulan csapatának a hunokkal való első összecsapása után a lány megsérül, így kiderül identitása, társai ezért elfordulnak tőle. És bár a hun sereg nagy részét sikerült a lány egy okos húzásával kiiktatni, a túlélők a császárváros felé veszik az irányt, hogy megöljék az uralkodót. Mulan hiába próbálja a városba érve figyelmeztetni az embereket, senki sem hallgat rá, mivel ismét női ruhát visel. Végül azonban a császár megmentését is a női ruházat teszi lehetővé, a lány társai ugyanis női ruhába öltözve jutnak be a palotába, és veszik fel a harcot a hunokkal. Éppen emiatt gondolom úgy, hogy Mulan karaktere nem azért lesz erős és független, mert felvett egyfajta férfi identitást, hanem éppen, hogy saját egyéniséget alakít ki a film során. Harcmodorában és személyiségében is ötvözi a kiképzésen tanultakat saját fortélyaival, és így lesz nagyon szerethető hős.
