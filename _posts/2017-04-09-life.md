---
layout: post
title: "Ha az Életben nincs már több móka..."
featured-image: /assets/pi/life/1.jpg
tags: [life, aliens, lovecraft, cosmic horror]
desc: "Kritika és kis pocskondiázás a 2017-ben megjelent, Élet című horror sci-firől."
---

### – Az év eddigi legrosszabb remake-je nem is remake

Volt szerencsétlenségem szombat délután megnézni az Élet című, Jake Gyllenhaal
főszereplésével készült horror sci-fit, amely 103 percnyi játékideje alatt sem
volt képes eldönteni, hogy melyik űrben játszódó klasszikus művet koppintsa le
leginkább. Végül úgy döntött, abból nem sülhet ki rossz, ha mindegyikből
kölcsönöz pár morzsát. Ebben sajnos nem volt igaza. (Figyelem, spoilerezni
fogok, de ez most csak az olvasó javát szolgálja.)

### A hetedik utas: Halál

A blogon megjelent [legelső cikkem][alien]ben A nyolcadik utas: Halált boncolgattam a
gótikus irodalom főbb motívumainak szempontjából. Ugyanakkor – mióta elmerültem
H. P. Lovecraft munkásságában – be kellett látnom, hogy az amerikai szerző
horrisztikus novelláiban újra és újra visszatérő, úgynevezett kozmikus
rettenetet leginkább hatékonyan az Alien-filmek fordították le a mozivászon
nyelvére, lévén, hogy igencsak hiányt képeznek Lovecraft műveinek filmes
adaptációi.

[alien]: {{ site.baseurl }}{% post_url 2016-12-01-aliens %}

![Life kritika](/assets/pi/life/2.jpg)

A kozmikus rettenet (cosmic horror) kiváltói az űrből származó ismeretlen és
veszélyes lények, akik ráébresztik a hősöket életük elhanyagolható, viszonylagos
voltára. Az emberi élet csak az emberi civilizáción belül képvisel értéket, a mi
világunkban ismeretlen szörnyek számára porszemek vagyunk. Ezt kiválóan
érzékelteti a legénység ellenfele az Alien-filmekben: bár a vérszomjas lény
folyamatosan „csak” saját fajának fenntartásáért küzd, a néző nem tudja nem
Ripley-vel együtt gyűlölni az idegent.

### Ez elment vadászni

Természetesen az Élet is a kozmikus rettenet életérzését próbálja leginkább
meglovagolni. A Marsról származó sejt – akit a Földön játszódó cuki brandépítés
keretében elneveznek Kelvinnek – egy-két nap alatt pusztító fenevad lesz, és
felfal minden használható dolgot (legyen az tárgy vagy ember) saját létének
fennmaradása érdekében. Az amúgy is rendkívül erős marslakó folyamatosan tanul
és fejlődik, meglepő például, hogy a tűz már totyogós korában sem képes
elpusztítani, utána is csak az oxigénhiány marad mint a legénység fegyvere a kis
Kelvin ellen.

![Ripley fighting the alien](/assets/pi/life/3.jpg)

Érdekes számomra a film címe, amelynek alapján egy nagy létösszegző, filozofikus
magasságokba emelkedő science fiction filmet várnék. Ugyanakkor a szerintem
sokszor indokolatlanul véres és trancsírozós jelenetek inkább egy olyan horror
irányába viszik a nézőt, amelyben szinte teljességgel mellőzni lehet az
értelmezői befogadást (lásd például a Fűrész 5. része), míg a szereplők közti
párbeszédek pedig ismét a Csillagok közöttben is látott gondolatébresztő
eszmefuttatásokba szeretnék kalauzolni a közönséget. Csakhogy teljesen
sikertelenül, mivel a dialógusok alapján a néző arra gondolhat, a szövegkönyvért
felelős alkotók fő inspirációját a Szulejmán, vagy annak spin-off sorozata, a
Szultána epizódjai jelentették, viszont ez a szappanopera-szerű hangvétel a
történet helyszíne miatt teljesen abszurddá válik. A végeredmény pedig az, hogy
egyik „forgatókönyv” sem valósul meg teljesen, és mindegyik lehetséges irány
csak korábbi (jobb) filmek halovány utánérzése lesz.

Valójában nemhogy a nagybetűs Életről, de még Kelvin pontos fejlődéséről, vagy a
legénységnek a szörnyhöz fűződő viszonyáról sem tudunk meg semmi fontosat, mivel
minden jelenet és dialógus csak üres jelölők láncolata, melyek mellőzik a
mondanivaló bárminemű formáját. Kiválóan példázza a film saját
következetlenségét az, amikor film során az egyik tiszt, dr. Miranda North
beismeri, hogy tudóshoz nem méltó módon gyűlöli a rohadék szörnyet, viszont a
film fennmaradó részében is még az emberek által kapott néven nevezik az
együttérzés minden csírájától mentes lényt, ami a történtek fényében (vagyis,
hogy sorra gyilkolássza őket) egészen megdöbbentő.

Sehol sincs Ripley égető
gyűlölete, amely az az idegenek királynőjével vívott csatában csúcsosodik ki,
itt a film minden eleme a lemásolt klasszikus törtrészévé redukálódik. Annak
ellenére, hogy az Élet látszólag eredeti film próbál lenni, számomra a
felejthető és unalmas remake-ek táborát bővíti. Még A Szépség és a Szörnyeteg
élőszereplős feldolgozásában is több újító szellem van, és az sem kifejezetten
tekinthető kifejezetten avantgárd alkotásnak, úgyhogy mindenkinek javasolom az
Élettől való idegenkedést.

![Gaston is not amused](/assets/pi/life/4.jpg)
