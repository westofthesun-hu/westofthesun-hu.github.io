---
layout: post
title: "Szilaj gyönyörnek vége is szilaj - A Westworld margójára"
featured-image: /assets/pi/westworld/2.jpg
tags: [westworld, shakespeare, king lear, tempest, romeo and juliet]
desc: "Irodalmi és művészeti témájú blog: irodalom és egyéb emberi lim-lomok. Utánam, olvasó!"
---

Az HBO legújabb, nagy port kavaró sorozatát aligha kell bemutatnom az olvasók
legtöbbjének, hiszen az utóbbi hetekben rengeteg kérdés és teória alakult ki a
történet hátterével kapcsolatban.

Azoknak azonban, akik még esetleg nem hallottak róla, a show egy, a Jurassic
Parkhoz hasonló, a külvilágtól elzárt élményparkot mutat be, ahova a
megélhetésükért nem aggódó emberek ellátogathatnak kiélni (általában)
legsötétebb ösztöneiket. Ugyanis a Westworld vadnyugati világát benépesítő
lények valójában egytől egyig robotok, akiket megalkotójuk, dr. Robert Ford
tart irányítása alatt. A vendégek korabeli kinézetű vonattal tudnak belépni a
parkba, az első állomás pedig Sweetwater városa. A továbbiakat a **SPOILER
ALERT** miatt azoknak ajánlom, akik már látták az első évadot. Vigyázat, én
szóltam.

A történet kiinduló helyzetében megismerkedünk Sweetwater lakóival, Dolores
Abernathy-val és apjával, Peter Abernathy-val, Maeve-vel, a város
bordélyházának Madamjával, valamint a Dolores szerelmét alakító Teddy-vel,
illetve a Fekete Ruhás Férfival. Dolores napját követhetjük végig az első rész
elején: a városban találkozik a vonatról nemrég leszállt Teddy-vel, aki hosszú
útról tér vissza hozzá. Együtt kilovagolnak a pusztába, majd Dolores apjának
tanyája felé veszik az irányt. Azonban a házhoz közeledve pisztolylövést
hallanak, és odavágtatva szembesülnek azzal, hogy Dolores szüleit
lemészárolták. Az elkövető nem más, mint a Fekete Ruhás Férfi, akit Teddy
valamilyen oknál fogva nem képes megölni. A Férfi viszont lelövi Dolores
szerelmét, a lányt pedig megerőszakolja. Csakhogy - mint kiderül - ez nem
egyszeri eset, mivel másnap a látszólag semmire sem emlékező Dolores ismét
elkezdi napját, ismét találkozik Teddy-vel, akiről most már tudjuk, hogy maga
is egy a hostok közül. A parkban élő robotok teljesen ki vannak szolgáltatva a
látogatóknak, gyakorlatilag bármit megtehetnek velük minden következmény
nélkül. Könnyű dolguk van, mivel a hostok úgy vannak programozva, hogy nem
bánthatják őket. Sőt, mint később kiderül, az évek során többféle identitást is
kitalálhatnak számukra, ide-oda helyezve őket Westworld különféle helyszínein,
újraírva emlékeiket.

![Westworld movie review](/assets/pi/westworld/1.jpg)

Dolores életében újból és újból megtörténik a tragédia, ahogy a Westworldbe
látogató emberek jóvoltából a legtöbb android hasonlókat szenved el. Ám a
hostok programjának legújabb frissítésébe dr. Ford egy új tulajdonságot
csempészett, amelyet ábrándozásnak keresztelt el. Ez az új feature egy adott
emlékhez kapcsolódva vált ki ábrándos érzelmeket az androidokból, ezáltal még
inkább élethűvé téve őket. Ford ehhez a robotok emlékezetéből minden egyes nap
után kitörölt emlékeket nyitotta meg és használta fel. És bár a hostok nem
kezdenek el (rögtön) emlékezni az általuk átéltekre, ez a frissítés egyfelől
árnyaltabbá teszi őket, másfelől pedig lehetővé teszi a tudatalatti, és ezáltal
az egyéni identitás kialakulását.

A személyiség kialakulása tehát szorosan összefügg az emlékekkel és az
emlékezéssel. A hostok az emlékek által tudnak tanulni és reflektálni saját
élettörténetükre, hiszen – akár az emberek – identitásukat mindannyian egy
összefüggő élettörténeten keresztül értelmezik. A robotok saját
háttértörténetüket – amely személyiségük kiindulópontja – egy belső monológként
hallják. Ilyen háttértörténet például Bernard kisfiának halála (mint kiderül,
valójában ő is host), vagy amit például Maeve rendszeresen előad a bordélyház
vendégeinek. Ezek valamilyen szinten meghatározzák a személyiséget, és a
személyiségfejlődés útvonalaként szolgálnak. Bár Maeve esetében a háttérsztori
nem fedi a valóságot (nála az egyik előző identitása lesz meghatározó), Bernard
létezését ez determinálja.

![Westworld movie review](/assets/pi/westworld/2.jpg)

A sorozat főbb problémái a tudat és az identitás köré csoportosulnak, és ezt
alátámasztani látszanak a sorozat különböző pontjain elhangzó idézetek és
allúziók, melyek közül a shakespeare-i idézetek tűnnek a leghangsúlyosabbnak. A
Peter Abernathy szájából elhangzó: „Üres a pokol, […] itt van minden ördög!”
sor A vihar első felvonásából származik. Ariel a sziget varázsló urának,
Prosperónak számol be a mágus által előidézett viharról: a szigetre csalt
hajótöröttek közül Ferdinánd királyfi a viharban ezekkel a szavakkal ugrik be a
habok közé, a hajóról menekülve. Ford is tulajdonképpen egy sziget ura, egy, a
külvilágtól elszigetelt birodalomé, ahol segítői által mindent lát és mindent
hall, irányítva a robotok életét. Az utolsó rész fináléját tekintve A viharral
vont párhuzam még inkább fontos lesz dr. Ford halála miatt, aki az utolsó
részben mondott beszédében összegzi örökségét, és átadja hatalmát birodalma
lakóinak. Prospero az utolsó felvonásban így búcsúzik el varázshatalmától,
illetve a sziget felett való uralmától:

    Ha megpendítettem
    az égi zenét - éppen most csinálom -,
    hogy célomat szolgálja ez a könnyen
    lebegő bűbáj, pálcám eltöröm,
    több ölnyi mélyre ásom el a földbe,
    és mélyebbre, mint mérőón hatol,
    hajítom könyvemet.

A másik fontos idézet részben a Lear királyból, és részben a IV. Henrikből
származik: “By my/Most/Mechanical and dirty hand (IV. Henrik II. rész, 5.
felvonás, 5. szín) I shall have such revenges on you both/That all the world
shall–I will do such things–/What they are yet I know not, but they shall
be/The terrors of the earth.” (Lear király, 2. felvonás, 4. szín). Először
azért tartottam fontosnak angolul szerepeltetni itt az idézetet, mert az
eredetiben használt „mechanical” szó egy nyilvánvaló rájátszás Abernathy (és a
többi robot) mivoltára. Valószínűleg a szó elsődleges jelentése a nagy drámaíró
korában nem a gépi, gépies volt, ahogy ezt a magyar fordításból sejthetjük: „A
legdühösb, kiméletlen kezek.” A [shakespeareswords.com](http://www.shakespeareswords.com/Glossary.aspx?Ref=mechanical&ID=10713) alapján Shakespeare
korában a mechanical szó elsődleges jelentése melléknévként az alázatos,
szolgai, illetve az aljas és alantas volt. A szóhasználat tehát nemcsak a mai
értelmet, de egyben a korábbi jelentést is felidézi, utalva arra, ahogy az
emberek a hostokat látják: őket szolgáló, náluk alantasabb lényeknek.

![Westworld movie review](/assets/pi/westworld/3.jpg)

Az idézet beemelése a sorozatba már csak azért is érdekes, mert a drámában az
erkölcstelen, nagyszájú és veszélyes (robbanékony) Pistol szájából hangzik el,
aki a műben maga is többször idéz – rosszul – más művekből, például egy másik
jelentős Erzsébet-kori szerző, Cristopher Marlowe A nagy Tamerlán című
drámájából. Abernathy a sorozatban, egy, a külső világot ábrázoló fénykép miatt
emlékezni kezd, és hasonlóképp Pistolhoz ő maga is veszélyessé válik, bármikor
„felrobbanhat”. Ford elmondása szerint a korábbi identitása, a Professzor
tudása köszön vissza a robot által használt irodalmi allúziókban, A sorozat
első részében pedig a következő jóslatot mondja lányának, Doloresnek:

    These violent delights have violent ends.

Ez a Rómeó és Júlia második felvonásának hatodik színében hangzik el, Lőrinc
barát így figyelmezteti Rómeót a két szerelmes összeesketése előtt a túlzott
hevű szenvedély veszélyeire:

    Szilaj gyönyörnek vége is szilaj,
    Lázába pusztul el, mint tűz s a lőpor,
    Mely csókolódzva hal meg: lásd, a méz is
    Csömörletes, mihelyt túlontúl-édes.
    S ennen-ízébe zápul el az étvágy.
    Lassan szeress s szeretni fogsz sokáig.
    Elkésik az, ki sürgeti bokáit.

Ahogyan Rómeó és Júlia szerelmének, úgy a park látogatói által átélt
„kalandoknak” sem lehet jó végük; természetüknél fogva magukban hordozzák a
tragikumot. A folytonos erőszakban résztvevő felek egyike sem maradhat
változatlan. Ezt hangsúlyozza az évad utolsó részének lezárása, illetve William
sorsa is. Fontos még megemlíteni, hogy William és Dolores szerelme is -
hasonlóan Romeóhoz és Júliához - „rossz csillagok világán fakadott”. Sosem
lehetnek teljesen egymáséi, mivel két ellenséges „fajból” származnak, például
Dolores nem öregszik, míg William élete emberléptékű.

![Westworld movie review](/assets/pi/westworld/4.jpg)

Egy újabb, szintén a Lear királyból származó részlet (4. felvonás, 6. szín)
pedig utalhat egyben a robotok által lakott parkra, de a külső világra is. Maga
az idézet az öntudatra ébredésre, illetve az egyénnek a környezetében betöltött
szerepére utal:

    Születésünkkor sírunk, hogy a bolondok
    E roppant színpadára feljövünk.

Ahogy megtudhatjuk, az öntudathoz az Útvesztőn keresztül lehet eljutni, a
labirintus tehát a psziché metaforája. A park színterén ébred önmagára Dolores,
és saját elmondása szerint a Fekete Ruhás Férfi is. Utóbbi viszont csak saját
esendőségére és amoralitására ébred rá, saját magával nem képes szembenézni.
Míg Dolores a William társaságában bejárt utat már valószínűleg sokszor
megismételve tanul korábbi hibáiból, addig a férfi számára nem adatott meg
ennyi idő.
