---
layout: post
title: "Halhatatlan szerelem, avagy Drakula megjavul"
featured-image: /assets/pi/dracula/4.jpg
tags: [vampires, gothic, horror, dracula, love]
desc: "A gótikus irodalom és a horrorfilmek világának legfontosabb karakteréről írt elemzés. Hogyan változik Bram Stoker Drakulája a különféle feldolgozásokban?"
---

Az egyik korábbi poszt alkalmával már írtam a gótikus irodalom jelentőségéről és
a zsáner egyik fontos képviselőjéről, Drakula jellemzőiről, hogy bemutassam a
műfaj komplex ráhatását a modern művészetekre, jelesül a horror műfajára, és az
*Alien*-filmek világára. Hogy körüljárhassam a mostani témát, fontosnak tartom
először a vámpír-irodalom atyjának művét röviden bemutatni.

# A regény és a filmek

Bram Stoker legjelentősebb, *Drakula* című regénye 1897-ben, 6 év előkészülete és munkája után
jelent meg. Bár az író többi műve is elismerést váltott ki korának közönségéből
és kritikusaiból, a Drakulán kívül még sincs olyan regénye vagy novellája, amely
a vámpírról szóló könyvhöz hasonló hatással lett volna az utókorra. Gondoljunk
csak a rengeteg filmre, sorozatra és számítógépes játékra, melyek a vámpírokkal
foglalkoznak, illetve klasszikus vámpírtörténeteket fejlesztik tovább. Ennek
megfelelően Drakula alakja is számos feldolgozással rendelkezik, kezdve a
legelső vámpírfilmmel, az 1922-es *Nosferatu*val, vagy az 1931-es *Drakulá*val
(Lugosi Bélával a címszerepben), de ilyenek például a 2013-ban futó, azonos című
sorozat, valamint a 2014-ben megjelent *Az ismeretlen Drakula* című film.

![Nosferatu](/assets/pi/dracula/1.jpg)

Ami számomra roppant érdekes ebben a karakterben, hogy milyen módon változott az
idők során a Drakula és áldozatai közti (hatalmi) viszony a különféle
adaptációkban. Ugyanis a legutóbbi filmes feldolgozásokra jellemző egy olyan
szerelmi szál beépítése a regényből kölcsönzött narratívába, amely sem Bram
Stoker művében, sem a korábbi változatokban nem volt jelen. Gondolok itt Drakula
és Mina Murray szerelmére, amely többek között Francis Ford Coppola 1992-es
filmjében is fontos szerepet játszott.

![Coppola Dracula movie](/assets/pi/dracula/2.jpg)

Ebben a filmben Drakula gróf, vagyis Vlad Tepes vámpírrá való átalakulása előtt
a keresztény Európa hős védelmezője, aki felveszi a harcot a hatalmas Oszmán
birodalommal szemben. Drakula a film kezdő jelenetében olyan csatába indul,
amelyben serege rendkívüli túlerővel kell, hogy szembenézzen, ám végül
győzedelmeskedik. Azonban feleségének bosszúból olyan levelet küld az ellenség,
amelyben a gróf halálhírét keltik. Drakula hitvese a kastélyból a folyóba vetve
magát öngyilkos lesz, a gróf pedig hazatérvén a csatából elátkozza az egyházat,
amit megóvni igyekezett, és megesküszik, hogy holtából feltámadva áll bosszút
szerelméért.

A 19. században játszódó idősíkban a jogász Jonathan Harker, Mina vőlegénye
üzleti ügyben indul Erdélybe, ahol kastélyában a rejtélyes gróf fogadja őt idős
ember képében. Jonathan menyasszonyáról őrzött fényképét megpillantva a gróf
meglepett reakcióját a jogász nem, csak a néző tudja megfejteni: Mina ugyanis
szakasztott mása Drakula tragikus véget ért feleségének. A gróf börtönbe veti
Jonathant, ő maga pedig Angliába utazik. Fiatalkori alakjában összeismerkedik
Minával, aki viszonozza a gróf szerelmét, miközben Drakula éjszakánként Mina
barátnőjének, Lucy-nak a vérét szívja.

![Bram Stoker's Dracula](/assets/pi/dracula/3.jpg)

Ez a halált is legyőző szerelem, a szeretett nő reinkarnációja a
Drakula-narratíva olyan vonása, amely sem a könyvben, sem pedig a korábbi filmes
feldolgozásokban nem volt fellelhető. Mikor először megnéztem Coppola alkotását,
a film stílusa, illetve Gary Oldman és Winona Ryder alakítása annyira magával
ragadott, hogy elolvastam Bram Stoker könyvét, amit amúgy is terveztem akkor már
egy ideje. Meglepve tapasztaltam az élőhalott gróf és Mina Murray szerelmi
viszonyának teljes hiányát, és mikor megnéztem egy-két filmes feldolgozást, ahol a
romantika szintén jelen volt, elgondolkoztam, hogy a szerelmi szál vajon hogyan,
és legfőképp miért vált részévé a Drakula-történet „hagyományának”? Ennek
megválaszolására teszek most kísérletet.

# A démoni hős

Az 1896-ban megjelent regényben tehát nem szövődik szerelem ember és élőhalott
között. És bár Drakula a gátlások nélküli szexualitás megtestesítője, alakját
mégsem mondanám kifejezetten romantikusnak. Stoker leírásában a gróf karakteres és élveteg
arca egyszerre megbabonázza, valamint undorral tölti el áldozatait. Mind a
könyvre, mind az 1931-es *Drakula* című, fekete-fehér alkotásra, illetve a Hammer stúdió
filmjeire (melyekben a csodálatos Cristopher Lee formálta meg a szörnyű
vérszívót) jellemző, hogy a vámpír  Lucy-t és Minát is akkor látogatja meg,
mikor azok ágyukban védtelenül az igazak álmát alusszák, természetfeletti
erejével pedig mintegy hipnotizálja őket, hogy semmiképpen se tudjanak
ellenkezni.

![Bela Lugosi as Dracula](/assets/pi/dracula/4.jpg)

Ennél a pontnál fontosnak tartom megjegyezni, hogy a regény megjelenésének
évében, 1896-ban kezdett el Sigmund Freud pszichoanalízissel
foglalkozni. Nyilvánvalóan tekinthetjük jelképesnek is ezt a tényt, ugyanakkor
kétségtelen, hogy freudi értelmezésben a vérszívás gyakorlatilag megfeleltethető
a szexuális aktusnak, ilyeténképpen a gróf alakja az elfojtott szexualitást
szimbolizálja. Azonban Drakula alakja jóval összetettebb, semhogy egyetlen
vonással le lehessen írni. Igaz, hogy a karakter a viktoriánus korra olyannyira
jellemző elfojtottsággal szembesíti közvetetten az olvasót, ugyanakkor a vámpír, mint
kelet-európai származású figura, a korabeli brit társadalom idegenektől való
szorongását, továbbá a polgárosodó nyugati országokat „kísértő”, feudalista
múltat is reprezentálja.

![Vampire Lucy](/assets/pi/dracula/5.jpg)

Drakula igazi antihős, aki nemcsak regénybeli áldozatait képes megbabonázni,
hanem az olvasókat is. Ezt tükrözi Stoker regényének számtalan feldolgozása,
illetve magának a vámpír alakjának rendkívüli elterjedtsége a popkultúrában.
Annak ellenére, hogy a könyörtelen grófot bemutató, szerelmi szálat nem
tartalmazó filmeknél aligha tud a néző azonosulni a vámpír törekvéseivel, mégis
hatalmas érdeklődés övezi a karaktert máig is. Ez már csak azért is érthető,
mivel az első, 1819-ben megjelent angol nyelvű vámpírtörténetben – amely Stoker
művére is hatással volt –, John Polidori *The Vampyre* című elbeszélésében a
vámpír alakjának ihletője a botrányos életű, ám rendkívül népszerű Lord Byron
volt, aki egyszerre birtokolt megnyerő és (korának normái szerint) erkölcstelen
tulajdonságokat.

# Halhatatlan szerelem

Úgy vélem, hogy a szerelmi szál első megjelenése az 1973-as *Dracula*-filmben
fordulópontnak tekinthető minden, vámpírokat megjelenítő kulturális
produktumban. Ebben a filmben nem Mina, hanem Lucy az, aki pontos mása a gróf
elhunyt feleségének. Drakula itt megöli, és élőhalottá teszi a lányt,
feltételezhetően azért, hogy halott szerelme helyett társa legyen. Ebből a
filmből merített Coppola és utána a 2013-as sorozat, illetve *Az ismeretlen Drakula*. És (sajnos) ilyen az *Alkonyat*-trilógia és a *Vámpírnaplók* című könyvek/sorozat is.

Ezután az 1977-ben megjelent *Love at first bite* című filmben van hangsúlyos
szerelmi szál, ugyanakkor itt inkább a komikum játszik fontos szerepet. A
nyolcvanas években Drakulát ősi kastélyából kiebrudalják a román kommunisták,
hogy sportközpontot hozzanak létre az ősi várfalak közt. A vámpír ezért New
Yorkba utazik, ahol egy diszkóban megpillantja halott szerelmének
reinkarnációját, aki először azt hiszi, Drakula biztosítási ügynök.

![Love at First Bite](/assets/pi/dracula/6.jpg)

Időben a következő a film az általam leginkább szeretett, 1992-es film, melyben
a Gary Oldman által alakított gróf az idők tengerén át érkezik meg újjászületett
szerelméhez (ahogy a filmben is elhangzik: "I have crossed oceans of time to find you."). Bár – ahogy fentebb
írtam – az első, újjászületős szerelmi szált tartalmazó film az 1973-as volt,
úgy gondolom, hogy egyedi hangvétele miatt mégis ez az alkotás oltotta be a későbbi
Drakula-feldolgozásokat romantikával.

![Gary Oldman and Winona Ryder in Coppola's movie Dracula](/assets/pi/dracula/7.jpg)

A szerelmi (szexuális) viszony megjelenése az élőhalott (vagy isteni eredetű
lény) és a halandó nő között egyfelől ősi szövegszervező erő (gondolok itt a
különféle mítoszokra és mondákra, pl. Emese álmára), másfelől a modern kor
változásait is tükrözi. Az angol irodalom vámpírsztorijainak és Stoker
regényének is egyik legfőbb forrása kétségkívül a költő Lord Byron, a dandy botrányhős
alakja, de nem tekinthetünk el John Milton *Elveszett paradicsom* című barokk
eposzának hatásától sem. Bizonyos szakirodalmak ugyanis hasonlóságot vélnek
felfedezni a lázadó és Isten hatalmát megkérdőjelező angyal, vagyis Lucifer
karaktere és az élőhalott gróf között. Bár mindkettő antihős, mégis rendelkeznek
olyan vonásokkal, amelyek lehetővé teszik, hogy azonosulhassunk velük.

![Illustration for John Milton's Paradise Lost](/assets/pi/dracula/8.jpg)

Drakula tulajdonképpen lázadás a tudatunk és a szociális normák ellen, hiszen
olyasvalamit jelképez, amit a társadalom legtöbb színterén megtanulunk
elfojtani. Mivel azonban a szexualitás – bár még mindig „kényes téma” – sokkal
kevésbé botránkoztatja meg a ma olvasóját, így sokkal nyíltabban tudunk
azonosulni a karakterrel, aki felbolygatja az elfogadott rendet. Sőt, számomra
olybá tűnik, hogy az utóbbi években egyre inkább népszerűek az ilyen, normákra
fittyet hányó, kiemelkedő képességekkel rendelkező szereplők, mint például House
vagy a *dr. Csont* című sorozat főszereplője, Temperance Brennan, valamint a
modern korban játszódó *Sherlock* is. Éppen ezért jelenik meg véleményem szerint a
szerelmi szál is, mivel ma sokkal könnyebben tudunk – és akarunk is! –
szimpatizálni Drakulával, mint a viktoriánus korban élő közönség. Erre pedig
nincs jobb recept, mint egy tragikus és megrázó szerelmi történetet alkotni az
antihős köré. A karakterhez fűződő kapcsolatunk változását illusztrálja az, hogy
Coppola mozija után a szerelmi motívum tobávv öröklődik, és már szinte az irodalmi alakhoz fűződő
kánon részét képezi.

![Dracula movie review](/assets/pi/dracula/9.jpg)

Nem véletlen, hogy a ’92-es Coppola-filmben Gary Oldman bizonyos
jelenetekben fiatal férfiként jelenik meg, másszor pedig undorító, kegyetlen és
kéjenc öregemberként, aki nem riad vissza semmilyen gaztettől sem. Mindig vonzó
nemesemberként láthatjuk, mikor találkozik Minával: ilyenkor lesz „hozzáférhető”
a néző számára a karakter, vagyis ezzel az oldalával tudunk azonosulni. Ezzel
párhuzamosan pedig farkas képében – az agresszió jelképeként – vonja hatalma alá
Mina barátnőjét. Ugyanakkor Drakula tragikus sorsa, szerelmének története
szerintem a mai befogadókban mintegy ellensúlyozza, vagy legalábbis
megbocsáthatóvá teszi bűneit, és végső soron a vámpír feloldozását is csakis soha el nem múló szerelme
válthatja valóra.
