---
layout: post
title: "A simlis, a vadász, a szerető és a pszichopata"
featured-image: /assets/pi/kedi/1.jpg
tags: [kedi, dokumentumfilm, macska]
desc: "A nyüzsgő Isztambul utcáin kóbor macskák százezrei élnek. A Kedi az ő történetük."
---

### Kedi – Isztambul macskái

A macska –  az internet és a cicás pólók sztárja – ilyen-olyan módon régóta az
emberek életének részét képezi. Isztambulban például több százezer kóbor macska
mászkál, vadászik és játszik a város utcáin. Közülük hetet követ nyomon a Kedi
– Isztambul macskái című dokumentumfilm.

![Kedi](/assets/pi/kedi/1.jpg)

A nyüzsgő Isztambulban a macskák kivételes helyzetben vannak. Az idők során a
hajókon (is) érkező macskák egy rendkívül sokoldalú és – szó szerint – színes
közösséget hoztak létre, szépen lassan meghódítva a várost, illetve annak
lakóit. Ahonnan a kutyák ki vannak tiltva, a macskák szabadon
garázdálkodhatnak, és az itt élők ételt, innivalót, fekhelyeket helyeznek ki
számukra. Ott vannak a kávéházak asztalainál, az erkélyeken, a butikban, a
halasnál, az antikváriumban és a piacon. A munkába igyekvő emberek között
járnak-kelnek ők is, hetykén és magától értetődően.

A Ceyda Torun – aki maga is macskaimádó – rendezte dokumentumfilm hét,
különféle jellemet képviselő doromboló négylábú életét mutatja be, és a
barangolásaik során az emberek társaságában megpihenő állatok természetesen még
többet mondanak el róluk, mint saját magukról. Mindegyik macska egy vagy több
ember életének része, akik mind ennivalót, simogatást és meleg fekhelyet
nyújtanak a független vándoroknak.

A film során megismerhetjük a simlist, a szeretetreméltót, a rémisztő
pszichopatát, akivel még a férje is óvatosan bánik, a játékos kedvűt, a kikötői
vadászt, a modoros úriembert és az extrovertált partiarcot. A Kedi
„szereplőinek” gondviselői pedig megosztják érzéseiket, emlékeiket és
gondolataikat a macskákról mint jelenségről, ezáltal nemcsak Isztambul négylábú
lakóit, hanem őket – és magunkat – is jobban megismerhetjük. És nem
utolsósorban részesei lehetünk a turistalátványosságokon kívül az ősi város
mindennapjainak is. Az Isztambult bemutató hangulatos képekben a néző
fellelheti az itt-ott békésen üldögélő vagy ide-oda mászkáló, olykor alig
észrevehető macskákat, akik mind részesei a metropolisz életének. Az emberek
róluk szóló anekdotáiban pedig saját élettörténetük, filozófiájuk bújik meg.

![Kiscicák Isztambulban](/assets/pi/kedi/2.jpg)

Bár látszólag a túláradó macskaimádat körül forog, a Kedi jóval több, mint egy
ultra hosszú cicás videó, hiszen jó néhány elgondolkodtató kérdést is felvet.
Ilyen például az állatok iránti szeretetünk: milyen mértékben lehet és szabad
életünk részeivé tennünk őket, és mikor kell, hogy saját útjukra engedjük
ezeket a társakat? Egy másik számomra érdekfeszítő téma pedig a modern ember és
természet viszonya, amely Isztambul változásaiban jelenik meg: az egyre
kevesebb zöldterületet magába foglaló városban üdítő jelenség a macskák
jelenléte. Az ember azonban igényli a természet közelségét, jól látható ez
abból is, ahogyan az utca embere meg-megáll csodálni és simogatni Isztambul
ezerféle macskáját.


![Ember és macska együttélése](/assets/pi/kedi/3.jpg)

Az ember és állat kapcsolatának boncolgatása mellett a Kedi egy igazán derűs
film, melyet megnézni olyan, mint a filmbéli állatokkal való találkozás: jóleső
megpihenés a tömött négyeshatos és a napi bevásárlás között.
