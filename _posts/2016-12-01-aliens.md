---
layout: post
title: "Az idegenség indiszkrét bája, avagy feltámad a gótika?"
featured-image: /assets/pi/aliens/1.jpg
tags: [aliens, gothic, alien filmek]
desc: "Az Alien-filmek és a gótikus horrortörténetek közös vonásainak felgöngyölítése. Irodalmi elemzés és kritika."
---

A korábban már látott Alien-filmek közül 2015-ben, a Corvin moziban újra
megnéztem *A bolygó neve: Halál* című második részt, ami a mozivásznon
ugyanolyan, vagy inkább még félelmetesebbnek hatott, mint mikor először láttam
egy számítógép képernyőjén.

![Alien movie review](/assets/pi/aliens/1.jpg)

Az egész mozis élmény annyira lelkesítően gondolatébresztő volt, hogy úgy
éreztem, érdemes lenne a végére járni: miért olyan erősek még most is (35 év
elteltével) a franchise egyes darabjai?

Azt valószínűleg minden, a témában jártas rajongó tudja, hogy maga a szörny,
illetve a film egészének koncepciója egy hosszas, több ember közreműködését
igénylő folyamat volt. Eredetileg a főszereplőket (mármint az idegent és
Ripley-t) sem ebben a formában képzelték el, ugyanis a szörny ellenfelét először
férfi karakterként írták meg, illetve maga a xenomorph is teljesen máshogy, a
korabeli horrorfilmek szörnyeihez hasonlóan (kissé nevetségesen) nézett volna
ki. Ezenkívül a híres space jockey jelenetet sem az ismert formában tervezte meg
a rendező, mivel Ridley Scott eredetileg egy, a filmben megjelenített bolygón található piramisban
vázolta volna fel a szörnyek keltetőjét – ezt az ötletet később a Prometheus
című, nem túl jól sikerült filmben használta fel.

![Space jockey](/assets/pi/aliens/2.jpg)

A film, bemutatásának idején, hatalmas hatással volt a nyolcvanas évek
közönségére. Ez egyfelől annak volt köszönhető, hogy az előzetes – szemben a
legtöbb korabeli trailerrel – semmit sem árult el a félelem és reszketés valódi
okáról, másfelől pedig maga az ötlet és a megvalósítás nemcsak, hogy rendkívül
újnak számított, hanem a nézők zsigeri szorongásait vette célba, és éppen ezért
lehet még ma is olyan ütős, szemben mondjuk a legtöbb manapság gyártott
horrorfilmmel (itt példának okáért a 2015-ös *Lazarus-hatás*t is megemlíthetem,
ami kifejezetten rossz volt).

És bár a franchise tudvalevően a sci-fi, horror és az akciófilm műfaji elemeit
ötvözte, engem az *Aliens* *(A bolygó neve: Halál)* mozis vetítése után mégis a gótikus irodalom
motívumai és a film közötti kapcsolat foglalkoztatott leginkább, ugyanis a
szakdolgozatomhoz végzett kutatások középpontjában akkoriban ez a téma állt. Ha
azonban valaki bizonyos fokig ismeri is a gótikus irodalom zsánerének főbb
jellemzőit, elképzelhető, hogy mégsem látja a közvetlen kapcsolatot a kies (vagy
éppen kietlen) tájakon, hátborzongató várkastélyokban játszódó, a női főszereplő
gonosz ellenségtől való menekülését megjelenítő történetek között. Vagy talán
mégis?

![Gothic art](/assets/pi/aliens/3.jpg)

Akárcsak az *Alien*-filmek, a gótika visszatérő formulái (a helyszín és a műfajra
jellemző cselekmény) is legbelsőbb félelmeinkre és szorongásainkra mutatnak rá
rejtett formában. A gótikus irodalom műfajának képviselői (*Udolpho rejtélyei*, a
*Jane Eyre*, *Az operaház fantomja*, a *Drakula* és a *Frankenstein*) valószínűsíthetően
azért tettek szert olyan nagy népszerűségre, mert magával ragadó történetek
formájában jelenítették meg az akkori olvasóközönséget foglalkoztató
nyugtalanító problémákat. Ha például megnézzük Bram Stoker *Drakula* című regényét
– melyben a románc messze nem játszik olyan fontos szerepet, mint a későbbi
filmes feldolgozásokban – felfedezhetjük benne szimbolikus formában a 19.
századi brit viktoriánus társadalomnak az idegenektől (más országokból való
állampolgároktól) való félelmét. Emellett maga Drakula az elemi szexualitás
gátlások nélküli megtestesítője a regényben, személye egyszerre megbabonázza,
valamint rettegéssel és undorral tölti el a történet jóravaló viktoriánus
karaktereit.

![Dracula](/assets/pi/aliens/4.jpg)

Ám mivel a 18. század második felében megszülető műfaj olvasóközönségének
számottevő részét nők alkották, nem lehet meglepő, hogy a legtöbb gótikus regény
a szexualitástól és a házasságtól való szorongást jeleníti meg a női főszereplő
viszontagságain keresztül. Így például a legelső gótikus regény, az 1764-ben
megjelent *Az otrantói várkastély* hősnője, Isabella is egy titkokkal teli várban
bolyongva próbálja elkerülni, hogy annak velejéig gonosz ura elvehesse
feleségül. [^1]

Ugyanakkor a szexualitástól és a házasságtól való félelem még a (viszonylag)
modern kori gótikus művek felépítésében is hangsúlyos, gondolok itt például
Daphne de Maurier 1938-ban megjelent *Rebecca* (magyarul: *A Manderley-ház
asszonya*) című regényére, melyből Alfred Hitchcock készített azonos címmel
filmet 1940-ben. Ahogy a kortárs kanadai írónő, Margaret Atwood megfogalmazza, a
neogótika, vagyis a műfaj modern megjelenési formájának (20. és 21. század) magját nem más képezi,
mint a félelem attól, hogy a férjed meg fog ölni. És ha például Hitchcock
1941-ben megjelent filmjére, a *Gyanakvó szerelem*re, illetve George Cukor egyik
rendezésére, a *Gázláng*ra asszociálunk, akkor láthatjuk, hogy ezek is *A
Manderley-ház asszonyá*hoz rendkívül hasonló szituációt jelenítenek meg. Röviden
és leegyszerűsítve: a nem túl előnyös külsejű (vagyis annak beállított)
szerelmes asszony a házasságkötés után kezd gyanakodni jóképű férjére, nem
tudván megbízzon-e benne, vagy inkább meneküljön. [^2]

A hosszas kitérő után visszakanyarodva az alienekhez, szembeötlő a hasonlóság a
gótikus regények kastélyban bolyongó és menekülő hősnői, illetve a fura fejű
xenomorphok elpusztítására szakosodott Ripley között. Az űrhajó – bár alapvetően
az utazást szolgálja – a kastélyhoz hasonlóan zárt tér, így a legénység tagjai
végül rákényszerülnek az idegennel való szembenézésre. Azonban míg a gótikában a
titkok és a szellemek a ház részei, addig az űrhajót a xenomorph a „maga képére”
alakítja, ami a franchise második részében a leginkább szembeötlő, mikor
Ripley-ék a királynővel találkozva megtudják, hogyan szaporodnak a szörnyek.

Az emberi társadalom esősorban a rációra épít, de a ráció és tudomány
eredményét, az űrhajót a xenomorphok átalakítják, mintegy benövik, vagyis a
józanságot és a morált felülírja a vég nélküli agresszió. Az alienek célja
minden egyes esetben az életben maradás és a szaporodás bármi áron, így
tulajdonképpen a szexualitás egy embertelen (vagy éppen túl emberi?) arcát
képviselik. Az idegenek által átalakított helyszíneket – legyen az űrhajó, telep
vagy börtön – csak a szörnyek teljes megsemmisítésével lehet megtisztítani.

![Ripley in Aliens](/assets/pi/aliens/5.jpg)

Ugyanakkor *A nyolcadik utas: a Halál*ban az anyaméhre emlékeztető központi
számítógép szobája mintegy előre vetíti az idegenek kolonizációs szokásait. Az,
hogy a parancsokat teljesítő vagy éppen megtagadó gépet pedig Anyának hívják,
azért is érdekes, mivel a filmekben hangsúlyosan jelen van az anyaság motívuma.
A bolygó neve halál első felében az ötven évig tartó mélyálomból ébredő Ripley
rájön, Földön élő lánya már régóta halott, a telepesek segítségére indulva
viszont újra anyává válik, mikor rátalál az immár árva Newt-ra, akinek családját
az idegenek ölték meg. Végül egy másik harcias anyukával, a boly királynőjével
küzd meg az ikonikus rakodógépes jelenetben, hogy megmentse fogadott lányát és
magát.

![Aliens movie review](/assets/pi/aliens/6.gif)

A negyedik részben a Ripley klónjából kinyert királynő már az emlősökhöz
hasonlóan, elevenszüléssel hozza világra az Újszülöttet, aki külsejében is
jobban hasonlít az emberre, mint a korábban látott xenomorphok, és akinek
létrejöttéhez nem kellett arctámadó, mellkasrobbantó vagy tojás sem. A gótika
műfajához hasonlóan az anyaság kérdése – csakúgy, mint a szexualitásé – a
Feltámad a halálban sem az idill, sokkal inkább a rettegés forrása. A magát a
szülés után gyenge és elesett xenomorph-anyukából agresszívan kirágó és azt
elpusztító Újszülött emberi jellege azért annyira groteszk, mert a test feletti
uralom elvesztésére emlékezteti a nézőt.

Ugyanakkor az emberi utódhoz való hasonlósága miatt igazi szülőjéhez, Ripley-hez
való ragaszkodásában kiszolgáltatottá is válik (ahogyan az elevenszülés során a
királynő is az volt). Az Újszülött rövid élete során jól láthatóan számos
érzelmet megtapasztal: haragot, kíváncsiságot, szomorúságot, egyszerre kegyetlen
gyilkológép és ártatlan „gyermek”. Nem véletlen tehát, hogy Ripley egyedül a
hibrid alien kivégzésekor érez fájdalmat. De a filmekben mégis mindig az idegen
eredetű ösztönlények elpusztítása a végső megoldás.

[^1]:
	Magyarul eddig nem jelent meg sem Horace Walpole, sem pedig Ann Radcliffe
	regénye, a magyar címek tehát tőlem származnak.

[^2]:
	További információt a [Gótikus Galaxis](http://gotikusgalaxis.blogspot.hu/)
	című blogon találhattok a gótika műfajával kapcsolatban.
